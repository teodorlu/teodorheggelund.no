---
title: "Intro til prosjektdatabasen #2: Fleksibel eller beleilig databaseløsning"
author: Teodor Heggelund
date: 2019-09-05
---

/Dette er artikkel #2 i artikkelserien "Intro til prosjektdatabasen". I [[file:intro-til-prosjektdatabasen-hvordan-vi-kom-hit.html][artikkel
#1]] tok jeg for meg hvorfor databaser bør brukes i ingeniørprosjekter, og
hvorfor bruken ikke har vært større før nå./

Når du skal ta i bruk en database, må du bestemme deg for hvor mye automatikk du
ønsker i prosessen. Trenger du full kontroll? Eller trenger du en lett tjeneste?
Hva er det egentlig du har behov for? Valget ditt handler om hvor dypt ned i
teknologien du går.

Helt øverst kan du kjøpe en ferdig tjeneste. Firebase er et eksempel på en
databasetjeneste. Denne lar deg komme i gang fort, og integrerer med andre
tjenester som håndterer autentisering og grensesnitt mot webapplikasjoner. Du
har mindre fleksibilitet, mindre fart, og det er vanskeligere å lage sin egen
plattform.

Lenger ned kan du velge å drifte din egen Linux-server, installere en database
på den, gjøre sikkerhetsoppdateringer, konfigurere nettverk. Helt nede har du
ingen begrensninger på ytelse eller fleksibilitet, men du tar på deg selv mye
ansvar. Konfigurasjon kan være en tidkrevende øvelse, og feil kan gi nedetid for
brukere, sikkerhetsproblemer, og potensielt tap av data.

Så svaret på "hvordan bør jeg bruke databasen" er subjektivt -- det er en
avveining. Går du etter maksimal fleksibilitet, får du fort ikke tid til noe
annet. Er beleilighet din øverste prioritering, kan du ende opp med for mange
verktøy du egentlig ikke trenger, som heller ikke snakker sammen.

Gjennom [[https://www.prosjektdatabase.no/][Prosjektdatabase.no]], vedder jeg på følgende:

1. Prosjektet bør ha direktetilgang til databasen. Prosjektmedarbeidere bør
   kunne kjøre SQL direkte, og koble til administrasjonsverktøy som [[https://dbeaver.io/][DBeaver]].
   Prosjektmedarbeidere bør ha tilgang direkte til databaseskjemaet.
2. Prosjektet har ikke behov for en dedikert fulltidsressurs ansvarlig for
   opprettelse av database, tilgangskontroll, backup og dataeksport.
3. Grunnstrukturen for databasen bruk i prosjektet bør gis rom til å utvikles
   mellom prosjekter

Jeg tror på et symbiotisk forhold mellom prosjektene og en tredjeparts
leverandør av database. Jeg tror på gjentatt kalibrering av en
palattformløsning, der det eksplisitt vektes standardisering mot
spesialtilpasning. Og jeg tror aktiv bruk av databaser vil muliggjøre reell
digitalisering av ingeniørprosjekter.

Teodor

#+begin_center
~
#+end_center

/Denne artikkelen er nr 2 i artikkelserien "Intro til prosjektdatabasen".
[[file:../posts/intro-til-prosjektdatabasen-hvordan-vi-kom-hit.html][Artikkel #1]] er allerede publisert. Neste artikkel kommer snart./
